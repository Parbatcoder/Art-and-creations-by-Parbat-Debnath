<!DOCTYPE html>
<html lang="en">
<head>
    <meta charset="UTF-8">
    <title>১১ই আগস্ট, ফাঁসির মঞ্চে
- লেখক : পর্বত দেবনাথ</title>
    <link rel="stylesheet" href="font.css">
    <link rel="stylesheet" href="style.css">
    <meta name="viewport" content="width=device-width, initial-scale=1.0"/>
</head>
<body>
    <div class="play">
    <div class="heading">
        <h5>নাটক</h5>
    <h1>
        ১১ই আগস্ট, ফাঁসির মঞ্চে
    </h1>
    <h3>
        পর্বত দেবনাথ
    </h3>
    </div>
    <p>
    মেদনীপুরের মেহবণী গ্রামের এক দামাল ছেলের গল্প। তিনটি কন্যা সন্তানের পর মায়ের চতুর্থ সন্তান হয়ে জন্ম নিয়েছিল সে। পর পর দুই পুত্র সন্তানের মৃত্যু হওয়ায় মা লক্ষ্মীপ্রিয়া দেবী  তৎকালীন সামাজিক প্রথা মেনে ছেলেটিকে তিন মুঠো খুদের বিনিময়ে কন্যা অপরূপা-র কাছে বিক্রি করে দেন। খুদের বিনিময়ে কেনা হয়েছে বলে তার নাম রাখা হয় ক্ষুদিরাম, ওরফে ক্ষুদি। ক্ষুদিরাম ছোটো বেলা থেকেই ছিল নির্ভীক, পরোপকারী ও স্পষ্টবাদী। ক্ষুদিরামের বয়স যখন পাঁচ, তখন সে তার মাকে হারায়, এবং ছয়ে পড়ে হারায় তার বাবাকে। পরে দিদি আর জামাই বাবুর সাথেই থাকতে শুরু করে সে।</p>


<p>ক্ষুদিরামের দস্যুপানার কারণেই হয়ত তাকে সপ্তম শ্রেণীতেই তার পড়াশোনায় ইতি টানতে হয়। অল্প বয়স থেকেই বিভিন্ন সেচ্ছাসেবী সংস্থা এবং গুপ্ত বিপ্লবী সংস্থায় যাতায়াত শুরু হয় ক্ষুদির। হেমচন্দ্র দাস কানুনগো এবং সত্যেন্দ্রনাথ বসু দ্বারা পরিচালিত একটি বিপ্লবীদের আখড়ার সাথে যুক্ত থাকা কালীন ক্ষুদিরাম মেদিনীপুরের মারাঠা কেল্লার এক শিল্প প্রদর্শনীতে ‘ বন্দেমাতরম ’ নামক বইটি বিনা মূল্যে বিলি করার দায়িত্ব পায়। সেদিন মেলায় জেলা ম্যাজিস্ট্রেটের থাকার কথা ছিল।</p>



<div class="scene">দৃশ্য এক : মেলা</div>


<p>
[ খোলা মঞ্চ। মঞ্চে লোকজন ছড়িয়ে ছিটিয়ে আছে। কেউ কেউ নিজেদের মধ্যে কথা বলছে, আবার কেউ কেউ হাঁটাচলা করছে। মঞ্চের ডানপাশে সামনের দিকে এক কাধে একটি ঝোলা ও এক হাতে ‘ বন্দেমাতরম ’ নামের হলুদ চটি বই বিলি করছে ক্ষুদিরাম। ]</p>


<p>ক্ষুদিরাম : মানুষের অধিকার, মানুষের সুরক্ষা - এ সরকার তা ছিনিয়ে নিচ্ছে। বন্দেমাতরম বই, বাড়িতে নিয়ে পড়ে দেখুন, জানতে পারবেন মুক্তি আসতে আর দেরি নেই। বিনামূল্যে বিলি করছি । আমার কাছে পাবেন। বন্দেমাতরম বই …</p>


<p>[ একজন লোক চাদর গায় দিয়ে এদিক ওদিক দেখে চুপি চুপি ক্ষুদিরামের কাছে আসে ]</p>


<p>লোকটি : ( চাপা গলায় ) এই যে ভাই, আমায় একটা দাও তো।</p>


<p>[ ক্ষুদিরাম হাতের বইটা লোকটিকে দিয়ে ঝোলা থেকে আরেকটি বই হতে তুলে নেয়। লোকটি নিজের চাদরের তলায় বইটি ঢুকিয়ে ভিড়ের মধ্যে মিশে যায়। ]</p>


<p>ক্ষুদিরাম : বন্দেমাতরম বই …</p>


<p>[ অপর একজন মঞ্চে প্রবেশ করে। সাদা পাঞ্জাবি পরা, বুকে ভলেন্টিয়ারের ব্যাচ। লোকটি ক্ষুদিরামের থেকে একটু দূরে দাঁড়িয়ে আড়চোখে কিছুক্ষণ তাকে পর্যবেক্ষণ করে এবং মঞ্চ ছেড়ে বেরিয়ে যায়। তারপর মঞ্চে ঢোকে একজন হাবিলদার। পিছনে সেই ভলেন্টিয়ার। হাবিলদার বাঁশিতে ফুঁ দিতেই ক্ষুদিরাম বাদে বাকিরা মঞ্চ থেকে হুড়মুড়িয়ে বেরিয়ে যায়। ]
</p>

<p>হাবিলদার : এই ছোকরা! ভিড়ের মধ্যে লুকিয়ে লুকিয়ে নিষিদ্ধ বই বিক্রি করা হচ্ছে !</p>


<p>ক্ষুদিরাম : ( ক্রুদ্ধ হয়ে ) কে বলেছে আমি লুকিয়ে লুকিয়ে বই বেচছিলাম? আমাকে তোমরা ভীতু ভাবো!</p>


<p>ভলেন্টিয়ার : ( মৃদু স্বরে ) কী সাহস !</p>


<p>হাবিলদার : ( রেগে অগ্নিশর্মা হয়ে ) আবার মুখের ওপরে কথা বলে। ( ক্ষুদিরামের জামার কলার চেপে ধরে, হাতের লাঠি উঁচিয়ে ) চল ! চল থানায়! দশ বছর জেলের ঘানি যদি না টানিয়েছি তো আমার নাম হরিহর প্যাটেল না।</p>


<p>[ ক্ষুদিরাম ও হাবিলদারের মধ্যে ধস্তাধস্তি শুরুহয়। ভলেন্টিয়ার ‘ বাবাগো ’ বলে পলায়ন করে। এক পর্যায়ে ক্ষুদিরাম হাবিলদারের নাকে কয়েকটি ঘুষি মেরে স্টেজ থেকে পালায়, হাবিলদার সামলে উঠে ক্ষুদিরামের পিছনে ছুট লাগায়। ]</p>


<p>হাঁ, এমনি সাহসী আর বেপরোয়া ছিল ক্ষুদিরাম। এই ঘটনার পর তার নামে ওয়ারেন্ট বের করা হয়। সরকারি কর্মচারীর গায়ে হাত তোলার অপরাধে নয়, রাজোদ্রহকর বই বিলির অভিযোগে। ক্ষুদিরাম ফেরার হয় এবং তার একমাস পড়ে ধরাও পরে। ১৩ই এপ্রিল দায়রাতে তার বিচারের দিন গোটা শহর ভেঙে এসেছিল এজলাসে। হিন্দু - মুসলমান, ভিখারী - জমিদার সবার মুখেই উত্তেজনা। পুলিশ সে মামলা উঠিয়ে নিতে বাধ্য হলো। কারণ ক্ষুদিরাম নাকি তখন অত্যন্ত নাবালক।</p>


<p>ওদিকে আলিপুর প্রেসিডেন্সি বিচারালয়ে ভূপেন্দ্রনথ দত্ত সহ যুগান্তর এর অন্যান্য সম্পাদকদের মামলা চলছিল, সেখানকার মুখ্য হাকিম ছিলেন ডগলাস কিংসফোর্ড তাদের তিনি কঠোর সাজা শুনিয়েছিলেন। যুগান্তর মামলার বিরুদ্ধে মিছিলে নামে গোটা শহর। মিছিলে অংশগ্রহণকারী সুশীল সেন নামের একটি ছেলেকে চাবুক মারার সাজা দেওয়ায় জাতীয়তাবাদীরা কিংসফোর্ড সাহেবের ওপর ক্ষিপ্ত হয়ে উঠে। তাকে গোপনে হত্যা করার ষড়যন্ত্র চলতে থাকে।</p>



<div class="scene">দৃশ্য দুই : বিপ্লবীদের আড্ডা</div>



<p>[ মঞ্চে একটি টেবিলকে ঘিরে তিনটি চেয়ারে তিনজন। অন্য দুইজন হাত গুটিয়ে দাড়িয়ে আছে। সবার মুখে চিন্তার ছাপ। হেমচন্দ্র টেবিলে কনুইয়ের ভর দিয়ে চিন্তা করছিলেন। ]</p>


<p>হেমচন্দ্র : ( সোজা হয়ে বসে ) না! এভাবে কিছুই হবেনা।</p>


<p>সত্যেন্দ্রনাথ : কিসের কথা বলছেন?</p>


<p>হেমচন্দ্র : এইযে বোমাটাকে বইয়ের মধ্যে পুরে কিংসফোর্ডের বাড়িতে পাঠানো হলো, কয়দিন আগে খবর পেলাম সেই বইটা উনি পরে পড়ে দেখবেন বলে তার বইয়ের তাকে তুলে রেখেছেন। তারপর আজ শুনছি সরকার তাকে প্রমোশন দিয়ে বিহারের মুজাফফরপুর জেলার বিচারপতি হিসেবে বদলি করেছেন। উনি খুব শীগ্রই বিহারে রওনা দেবেন।</p>


<p>সত্যেন্দ্রনাথ : সর্বনাশ! ওই বইটা যদি ভুল করে অন্যকেউ খুলে ফেলে? শুনেছি পরেশ নিজে কিংসফোর্ডের বাড়ি গিয়ে প্যাকেটটা দিয়ে এসেছিল।</p>


<p>হেমচন্দ্র : জানি। তবে  অন্যকেউ যদি এ-কদিনে বইটা না খোলে, তাহলে বাঁচার একটা রাস্তা আছে। সাহেব বিহারে বদলি হওয়ার সময় নিশ্চই কুলিদের দিয়ে তার বইপত্র গুলিও আনবে। আমি লোক লাগিয়ে বই গোছানোর সময় বইটা সরিয়ে নেবো। তবে আর কোনো ভয় থাকবে না। কিন্তু আমি ভাবছি অন্য কথা।
</p>

<p>সত্যেন্দ্রাথ : কী?</p>


<p>হেমচন্দ্র : এভাবে সাহেবকে মারা সম্ভব নয়।</p>


<p>টেবিলে বসা ওপর ব্যাক্তি : তা ছাড়া ধরা পড়ে যাওয়ার ভয়ও প্রবল। এবারে বেপারটা অল্পের ওপর দিয়ে গেলো, কিন্তু এমন ভাবে বারে বারে চেষ্টা করলে দলসুদ্ধ ধরা পড়ে যেতে পারে।</p>


<p>দাড়িয়ে থাকা প্রথম ব্যাক্তি : আমার কাছে একটা আইডিয়া আছে। [ সবাই তার মুখের দিকে তাকায় ] সাহেবের ওপর নজর রাখতে হবে। সে কখন কোথায় যায়, কাদের সাথে দেখা করে, কারা কারা তার বাড়িতে আসে, কখন আসে সবকিছুর খোঁজ নিতে হবে। তারপর সুযোগ বুঝে গুলি কিংবা বোমা মেরে দিলেই খেল খতম।</p>


<p>হেমচন্দ্র : এমন কাজ তো যে সে করতে পারবে না। কিংসফোর্ডের ওপর এখন কড়া পাহারা। তাদের চোখ এড়িয়ে একাজ করতে পারবে এমন কাউকে তোমার জানা আছে ?</p>


<p>দাড়িয়ে থাকা প্রথম ব্যাক্তি : আছে! একটা সতেরো আঠেরো বছর বয়সের ছেলে। মারাঠা কেল্লায় প্রদর্শনীর সময় ‘ বন্দেমাতরম ’ বিলি করতে গিয়ে পুলিশের সাথে মারামারি বাধায়। শুনেছি এক হাবিলদারকে ঘুষি মেরে পালায়। পরে অবশ্য ধরাও পরে। মৃত্যুভয়কে তোয়াক্কা করেনা। দেশভক্তি ওর শিরায় শিরায় বইছে।
<br>তাছাড়াও বিদেশি কাপড় বয়কটের সময় সে একাই নাকি এক বোতল কেরোসিন আর দেশলাই দিয়ে এক দোকানদারের বিদেশি কাপড় ভর্তি গাড়ি পুড়িয়ে দিয়েছে।</p>


<p>সত্যেন্দ্রনাথ : এই বয়সে! কী সাহস!</p>


<p>হেমচন্দ্র : বেশ, তাহলে নিয়ে এসো তাকে এখানে - যত তাড়াতাড়ি সম্ভব। ছেলেটার নাম কী ?</p>


<p>দাড়িয়ে থাকা প্রথম ব্যাক্তি : ক্ষুদিরাম, ক্ষুদিরাম বোস।</p>


<p>শেষমেষ ক্ষুদিরামের ওপরই দায়িত্ত্ব পড়লো কিংসফোর্ড সাহেবকে হত্যা করার। তবে একা নয়। সাথে জুটে গেল আরেকজন। ক্ষুদিরামের কাছে সে দীনেশ চন্দ্র রায় বলে পরিচয় দিলেও তার আসল নাম ছিল প্রফুল্ল চাকি। ক্ষুদিরামও তার নাম বলল হরেন সরকার। তারা দুই জন মুজাফফর পুরের একটি দাতব্য সরাইখানায় ঠাঁই নিল। দুই জনে পালা করে সাহেবের গতিবিধির ওপর নজর রাখতে লাগলো - সুযোগের আশায়।</p>



<div class="scene">দৃশ্য তিন : সরাইখানা</div>



<p>[ সরাইখানার দৃশ্য। প্রফুল্ল উত্তেজিত হয়ে মঞ্চে প্রবেশ করল ]</p>


<p>প্রফুল্ল : পেয়েছি ! একটা মোক্ষম রাস্তা পেয়েছি! [ চেয়ারে বসে ] প্রতি শনিবার বিকেল চারটের সময় সাহেব তার নিলসন গাড়ি চেপে ইউরোপিয়ান ক্লাবে আসে। ক্লাব থেকে বেরোয় প্রায় ছটার সময়। তখন অন্ধকার।</p>


<p>ক্ষুদিরাম : বুঝেছি ! সেই অন্ধকারে আমরা লুকিয়ে বসে থাকবো। তারপরে সাহেবের গাড়ি এলেই বোম ছুরবো।</p>


<p>প্রফুল্ল : একদম তাই! </p>


<p>ক্ষুদিরাম : কিন্তু পথের ধরে ঘাপটি মেরে বসে আছি দেখলে লোকে সন্ধেহ করবে।</p>


<p>প্রফুল্ল : কাছেই একটা স্কুল আছে। আমি সেই স্কুলের দুটো ইউনিফর্ম জোগাড় করছি। শনিবারে আমরা স্কুল ড্রেস পরে ছাত্রের অভিনয় করবো। তার পর কাজ শেষ হলে স্কুলের ড্রেস গুলো খুলে কোথাও লুকিয়ে রেখে দুই জন দুই দিকে পালাবো। এ অঞ্চল থেকে কুড়ি মাইল দূরে ওয়াইনি স্টেশন আছে। সেখান থেকে তুমি সবার প্রথমে যেই ট্রেন পাবে উঠে পরবে। আমি ওদিকে কিছু একটা ব্যাবস্থা করে নেবো।</p>


<p>[ কিছুক্ষণ নিস্তব্ধতা ]</p>


<p>ক্ষুদিরাম : দীনেশ, আর হয়ত কখনো দেখা হবে না তোমার সাথে ভাই।</p>


<p>প্রফুল্ল : [ কিছুক্ষণ চুপ করে থেকে ] তুমি ভয় পাচ্ছ হরেন ?</p>


<p>ক্ষুদিরাম : [ লাফিয়ে উঠে ] ভয়! আমি! কক্ষনো না। চাইলে একাই ওই সাহেবকে খতম করতে পারতাম। মৃত্যুভয় আমাকে দেখিয়ে না। গত দেরশো বছর ধরে আমার স্বজাতি, আমার ভাইয়েরা যে যন্ত্রণা পেয়েছে তার কাছে মৃত্ত্যুযন্ত্রণাও কিছু না। আজ যদি আমার প্রাণের বিনিময়ে দেশ স্বাধীন হয়, তবে আমি হাসতে হাসতে প্রাণ দেবো। [ ক্ষুদিরাম কথা বলতে বলতে মঞ্চের সামনে চলে যায়। গান শুরু করে। প্রফুল্ল যোগ দেয়। ]</p>


<p>গান : সাঁরে যাঁহা সে আচ্ছা …</p>


<p>[ গানের শেষে প্রফুল্ল ক্ষুদিরামকে জড়িয়ে ধরে। ]</p>



<div class="scene">দৃশ্য চার : ইউরোপিয়ান ক্লাব</div>



<p>শনিবার দিন সুযোগ এলো। দুজন ছাত্রবেশে ইউরোপিয়ান ক্লাবের ধারে অপেক্ষা করতে লাগলো সন্ধ্যা হওয়ার। প্রফুল্লর ব্যাগে তখন দুটো পিস্তল আর কিছু গোলাগুলি । ক্ষুদিরামের ব্যাগেও তাই। আর আছে হেমচন্দ্র কানুনগো - র বানানো দুটি বোমা। তারা কিংসফোর্ড সাহেবের গাড়ি ইউরোপিয়ান ক্লাবে ঢুকতে দেখলো।</p>


<p>[ মঞ্চের এক ধারে ক্ষুদিরাম আর প্রফুল্ল দাড়িয়ে কাগজের ঠোঙায় বাদাম খাচ্ছে। ]</p>


<p>ক্ষুদিরাম : ( ফিসফিস করে ) দীনেশ, ঐযে সাহেবের গাড়ি ক্লাবে ঢুকলো তুমি তৈরি তো?</p>


<p>প্রফুল্ল : হু।</p>


<p>ক্ষুদিরাম : আর মাত্র কয়েক ঘন্টার অপেক্ষা</p>


<p>[  কিছুক্ষণ পর কিংসফোর্ডের গাড়ির আওয়াজ পায় ওরা। আওয়াজ লক্ষ করে স্বাভাবিক ভাবে সেদিকে হাঁটতে শুরু করে। ক্ষুদিরাম ব্যাগের ভিতর হাত ঢোকায়। ]</p>


<p>ক্ষুদিরাম : ( চিৎকার করে ) বন্দেমাতরম! ( বোমা নিক্ষেপ করে )</p>


<p>[ প্রচণ্ড শব্দ করে বোমা ফাটে, দুটি নারী কণ্ঠের আর্তনাদ ভেসে আসে। ক্ষুদিরাম এবং প্রফুল্ল মঞ্চের দুই প্রবেশপথ দিয়ে বেরিয়ে যায়। ]</p>


<p>২৯ এপ্রিল কিংসফোর্ডের গাড়ি লক্ষ্য করে বোমা ছোড়া হলো। কিন্তু ভাগ্যদেবী সেদিন প্রসন্ন ছিলেন না । গাড়িটিতে কিংসফোর্ডের বদলে ছিলেন মিস ও মিসেস কেনেডি। বোমার আঘাতে তৎখনাৎ তাদের মৃত্যু হয়। সকাল পর্যন্ত ক্ষুদিরাম ২৫ মাইল পায়ে হেঁটে ওয়াইনি স্টেশনে পৌঁছায়। কিন্তু শেষ রক্ষা হলো না। স্টেশনে ফতে সিং এবং শিউ প্রসাদ সিং নামে দুজন কনস্টেবল তাকে ধরে ফেলে। আর ওদিকে প্রফুল্ল চাকি কোনমতে কষ্টকরে মোকামাঘাট স্টেশনে পৌঁছায়। কিন্তু ততক্ষণে বোমা বিস্ফোরণে কথা চারিদিকে ছড়িয়ে গেছে। সমস্ত স্টেশনে সসস্ত্র পুলিশ বাহিনী মোতায়েন করা হয়েছে।</p>



<div class="scene">দৃশ্য পাঁচ : মোকামাঘাট রেল স্টশন</div>



<p>পুলিশ : ( নেপথ্যে ) এ্যাই পাকড়ো উসকো! উ ভাগনে না পায় !</p>


<p>[ প্রফুল্ল হুড়মুড়িয়ে মঞ্চে প্রবেশ করে। তিন চারটে গুলির শব্দ হয়। প্রফুল্লও মঞ্চ থেকে তিন চারটে গুলি করে। তার পর একসময় বন্দুকের দিকে তাকিয়ে আতঙ্কগ্রস্ত হয়। তার পর তার প্রবেশ পথের দিকে বন্দুক উঁচিয়ে ধরে। ]</p>


<p>প্রফুল্ল : খবরদার ! এগোবে না। নয়তো গুলি করবো! [ কিছুক্ষণ সেই অবস্থায় থেকে কিছু ভাবে। তারপর বন্দুকের নলটা নিজের থুতনির নিচে নেয় ] বন্দেমাতরম! [ গুলি করে ]</p>



<div class="scene">দৃশ্য ছয় : আদালত</div>



<p>২১ শে মে-তে ক্ষুদিরামের বিচার শুরু হয়। সেদিন সারা শহরের লোক এসে ভিড় করে ছিল আদালতের সামনে। </p>


<p>[  আদালতের দৃশ্য। চেয়ারে বসে আছেন বিচারক কর্নডফ। সামনের টেবিলে কাগজ পত্র। কক্ষে বহু শ্রোতা। কাঠগড়ায় দাঁড়িয়ে আছে ক্ষুদিরাম। কক্ষে শ্রোতাদের গুঞ্জন শোনা যায়। অপরূপা দেবী ফুঁপিয়ে ফুঁপিয়ে কাদঁছেন। ]</p>


<p>কর্নডফ :  ( হাতুড়ি ঠুকে ) সাইলেন্স, সাইলেন্স! ( হাতে কাগজ তুলে নিলেন )</p>

<p>আজ ১৯০৮ সালের ১৩ ই জুন মহামান্য বিচারপতি লাথুনিপ্রসাদ ও মহামান্য বিচারপতি জনকিপ্রসাদ এর উপস্থিতিতে হাইকোর্ট কতৃক ত্রৈলোক্যনাথ বসু এবং লক্ষ্মীপ্রিয়া দেবীর পুত্র আসামি ক্ষুদিরাম বসুকে মিস ও মিসেস কেনেডিকে বোমার আঘাতে হত্যা করিবার এবং বিচারপতি ডগলাস কিংসফোর্ডকে হত্যার চক্রান্ত করিবার অপরাধে মৃত্যুদণ্ড হিসেবে ফাঁসির আদেশ দেওয়া হইলো। সাক্ষর উইলিয়াম কর্নডফ।</p>


<p>[ আদেশ শুনে অপরূপা দেবী ‘ না! না ’ বলে মূর্ছা যান। আদেশ শুনে ক্ষুদিরাম মুচকি মুচকি হাসে ]
</p>

<p>কর্নডফ : [ বিস্মিত হয়ে ] তুমি হাসছো! এতে তোমাকে মরতে হবে তা জানো?</p>


<p>[ ক্ষুদিরাম মাথা নাড়ায় ]</p>


<p>কর্নডফ : তোমার কোনো শেষ ইচ্ছা?</p>


<p>ক্ষুদিরাম : আমি বোমা বানাতে জানি। মহামান্য আদালত যদি আমাকে অনুমতি দেন, তো ফাঁসির আগে ভারতবাসীদের সেই বিদ্যা শিখিয়ে যেতে চাই। </p>


<p>[ সারা মঞ্চে আবার গুঞ্জন ওঠে। ]</p>


<p>কর্নডফ : [ বিস্মিত ও বিরক্ত হয়ে ] সেটা সম্ভব নয়। [ গলা ঝেড়ে ] দ্যা কেস ইস ওভার । [ হাতুড়ি ঠোকে ]</p>


<p>কখনো বক্তৃতা দেয়নি সে। ধ্বংস করে, প্রাণনাশ করে নিজের বুকের জ্বালা মেটাতে চেয়েছিল ক্ষুদিরাম। দিদি অপরূপা দেবী তাকে তিন মুঠো খুদের বিনিময়ে কিনেছিল, কিন্তু দেশের ছেলেরা তাকে কিনে নিয়ে গেলো আজলা আজলা রক্ত দিয়ে। একবার ক্ষুদিরামকে ম্যালেরিয়ায় ধরল। প্রলাপ বকতে শুরু করলে লোকজন ভাবলো তাকে ভূতে ধরেছে, তাকে ওঝার কাছে নিয়ে যেতে হবে। জ্ঞান হলে সেকথা শুনে সে বলল যে তার এ ভুত সেদিন ছাড়বে যেদিন ইংরেজ ভুত ভারতের ঘাড়ের থেকে নামবে। ১১ ই আগস্ট ১৯০৮ সালে ভোরবেলায় সূর্য ওঠার আগেই ভারতের এক তরুণ সূর্য অস্ত গেল। সারা ভারতকে কাঁদিয়ে ফাঁসি হলো ক্ষুদিরামের।</p>



<div class="scene">দৃশ্য সাত : ফাঁসির মঞ্চ</div>



<p>[ মঞ্চের মাঝখানে একটি ফাঁসির মঞ্চ। দু - তিনজন পুলিশ কনস্টেবল। অপরূপা দেবী এক ধরে ফুঁপিয়ে ফুঁপিয়ে কাদছেন। উডম্যান সাহেব ঘড়ি দেখছেন। একহাতে একটি সাদা রুমাল। জল্লাদ ফাঁসির মঞ্চের একধারে দাড়িয়ে আছে। তারও কান্না পাচ্ছে। ক্ষুদিরাম হাসি মুখে ফাঁসির মঞ্চে উঠলো। তার হাত পিছন থেকে বাঁধা। সে ফাঁসির দড়িতে চোখ রাখলো ]
</p>

<p>ক্ষুদিরাম : ( কৌতুকের স্বরে ) তোমরা ফাঁসির দড়িতে মোম দাও কেনো?</p>


<p>[ কেউ কোনো জবাব দেয় না। জল্লাদ একটা কালো কাপড়ে ক্ষুদিরামের মুখটা ঢেকে দিল। তারপর ফাঁসির দড়িটা ক্ষুদিরামের গলায় পড়িয়ে দিল। তারপর ফাঁসির মঞ্চের পাশে এসে একটি হাতল ধরে দাঁড়ালো। ]</p>


<p>জল্লাদ : ( মন্ত্র উচ্চারণের ভঙ্গিতে ) হে সৃষ্টিকর্তা আজ আমি যা করছি ন্যায়ের জন্যে করছি। আমার অজ্ঞাতে যদি কোনো ভুল হয় তবে তুমি ক্ষমা করো। ক্ষুদিরামের আত্মাকে তুমি শান্তি দিও। হে সৃষ্টিকর্তা …
</p>

<p>[ উডম্যান সাহেব রুমাল ফেলে দিলেন। সাথে সাথে জল্লাদ হতলটি ধরে টান দিল। ক্ষুদিরামের পায়ের তলা থেকে কাঠের পাটাতনটি সরে গেলো এবং সে নিচে পড়ে গেলো। ]</p>


<p>অপরূপা : ( চিৎকার করে ) ক্ষুদি……</p>


<p>গান : একবার বিদায় দে মা ঘুরে আসি …</p>


<div class="scene">[ সমাপ্ত ]</div>


    </div>
</body>
</html>
